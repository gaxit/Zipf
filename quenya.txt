RANTA 1
Yesta i evandilyono pa Yésus Hristo.
	2 Yesaia i *Erutercáno etécie:
	Yé! Mentan tercánonya epe cendelelya,
	manwien mallelya!
	3 Óma queno ye yála i rávasse: 
	Alde manwa i Héruo malle! 
	Cara tieryar tére!  
	4 Sie Yohannes i *Tumyando enge i rávasse, *nyardala *tumyale *inwistiéno apsenien úcariva. 5 Ar i quanda Yúrea-ména ar illi i marner Yerúsalemesse *etelender senna, ar anelte *tumyaine lo sé Yordan-síresse, *etequétala úcareltar. 6 Ar Yohannes colle larmali findeva ulumpion ar quilta *os oşwerya, ar mantes *salquecápor ar verca lís. 7 Ar *nyardanes, quétala: «Apa ni túla ye ná tulca lá inye – inye ui valda luhtie undu ar *avanutie hyapalattaryar. 8 Inye *tumya le nennen, mal sé le-*tumyuva Aire Feanen.»
	9 Yane auressen Yésus túle Nasaretello Alileasse ar náne *tumyaina Yordande lo Yohannes. 10 Ar mí imya lú, túlala amba et i nenello, cennes menel şanca ar i Faire ve cucua túla undu senna. 11 Ar óma náne hlárina et menello: «Elye ná Yondonya, i melda; pa tyé asánien mai.»
	12 Ar mí imya lú i Faire se-tulyane mir i ráva. 13 Ar anes i rávasse auressen *canquean, nála şahtaina lo Sátan, ar anes as i hravani, ar i vali *veuyaner se.
14 Ar apa Yohannes náne hátina mandonna Yésus lende mir Alilea, *nyardala Eruo evandilyon 15 ar quétala: «I lúme ná quanta, ar Eruo aranie utúlie hare! Quera inde ar sava mí evandilyon!» 
	16 Íre vantanes ara Ear Alileo cennes Símon ar Andreas, Símondo háno, hátala rembettar mir i ear, an anette *raitandoli. 17 Tá Yésus quente túna: «Tula apa ní, ar caruvanyet *raitandoli atanion.» 18 Ar mí imya lú hehtanette rembettar ar hilyanet sé. 
19 Lendes an şinta vanta ar cenne Yacov Severaion ar Yohannes hánorya, íre anette i luntesse envinyatála rembettar, 20 ar mí yana lú tu-yalles. Ar hehtanette ataretta i luntesse as i paityaine neri ar oantet apa se. 21 Ar lendelte mir Capernaum.
	Ar ve rato ve i *sendare túle, lendes mir i *yomencoa ar peantane. 22 Ar peantierya te-quante elmendanen, pan peantanes ve quén arwa héreo, ar lá ve i parmangolmor. 23 Mí yana lú enge *yomencoaltasse nér túrina lo úpoica faire, ar yámes: «Mana men ar lyen, Yésus Nasaretello? Ma utúliel nancarien me? Istan man nalye – Eruo Aire!» 25 Mal Yésus carampe tulcave senna, quétala: «Na quilda, ar ettula sello!» 26 Ar i úpoica faire, apa se-tyarnes rihta ar yame túra ómanen, ettúle sello. 27 Ar elmenda quante te illi, ar ilquen maquente i exi: «Mana si? Vinya peantie! Hérenen canis yando i úpoice fairi, ar carilte ve quetis.» 28 Ar i sinyar pa sé náner palyaine i quanda ménasse Alileo.
29 Ar ve rato ve hehtanelte i *yomencoa, lendelte mir coa Símon ar Andreaswa, as Yácov ar Yohannes. 30 Símondo verio amil náne caimassea úrenen, ar nyarnelte sen pa sé lintiénen. 31 Ar lelyala senna ortanes se, mápala márya, ar i úre váne sello, ar *veuyanes tien.
	32 Ar apa şinye túle, íre Anar náne nútienwa, i queni tuluner Yésunna illi i náner hlaiwe ar i náner haryaine lo raucor, 33 ar i quanda osto náne ócómienwa epe i fenna. 34 Ar nestanes rimbali i náner hlaiwe *alavéle hlívinen, ar *etehantes rimbe raucoli, mal uas láve i raucoin quete, pan sintelte i anes i Hristo. 
35 Ar arinyave, íre en morna né, orontes ar lende ettenna ar oante erinqua nómenna, ar tasse hyamnes. 36 Mal Símon ar i náner óse cestaner se 37 ar se-hirner, ar quentelte senna: «Illi lye-cestear!» 38 Ono quentes téna: «Alve lelya hyane nómenna, i hari mastonnar, *nyardienyan yando tasse, an ta ná i casta yanen *etelenden.» 39 Ar lendes, *nyardala *yomencoaltassen ter quanda Alilea, ar hátala ettenna i raucor.
40 Ar túle senna helmahlaiwa quén, ye arcane sello ar lantane occaryanta, quétala senna: «Qui meril, polilye care ni poica.» 41 Ar mapaina lo *ofelme Yésus rahtane máryanen ar appane se, ar eques senna: «Merin! Na cárina poica!» 42 Ar mí imya lú i helmahlíve váne sello, ar anes poica. 43 Mal Yésus antane sen tulce canwali, ar lintiénen se-mentanes oa, 44 ar eques senna: «Cena i nyarilye munta aiquenen, mal mena ar alye tanaxe i *airimon, ar poitielyan *yaca ya Móses canne, ve *vettie tien.» 45 Mal apa menie oa i nér *yestane nyare sa palan, palyala i nyarna pallave. Etta ua ence Yésun ambe lelya pantave mir osto, mal anes eressie nómessen. Ananta queni túler senna ilye tiellon.
RANTA 2
Apa aureli ata túles Capernaumenna, ar náne nyárina i anes maresse. 2 Ar rimbali ócomner, tenna lá enge amba nóme, yando lá epe i fenna, ar quentes téna i quetta. 3 Ar quelli túler, túlula senna *úlévima nér cólina lo canta. 4 Mal i şanganen ualte polle colitas Yésunna. Etta nampelte oa i tópa or i nóme yasse anes, ar apa sapie assa mentanelte undu i *colma yasse caine i *úlévima. 5 Íre Yésus cenne savielta quentes i *úlévimanna: «Hína, úcarelyar nar apsénine.» 6 Mal enger tasse parmangolmoli,  hámala ar sánala endaltasse: «Manen nér sina lerta carpa sie? Naiquétas! Man lerta apsene úcari hequa er, Eru?» 8 Ono Yésus, ye mi imya lú túne faireryanen i sámelte taite sanwi, quente téna: «Mana castalda sanien nati sine endaldasse? 9 Mana ná i ambe *aşquétima, quete i *úlévimanna: Úcareldar nar apsénine, hya quete: Á orta, mapa *colmalya ar vanta! 10 Mal  istieldan i same i Atanyondo hére apsenien úcari cemende, » – quentes i *úlévimanna: 11 «Quetin lyenna: Á orta, mapa *colmalya, mena coalyanna!» 12 Tá orontes, ar mí imya lú nampes *colmarya ar menne ettenna epe te illi, ar anelte ara inte elmendanen, ar antanelte alcar Erun, quétala: «Ualve oi ecénie nat ve si.»
13 Ata lendes ettenna ara i ear, ar i quanda şanga túle senna, ar peantanes ten. 14 Ar lelyala cennes Lévi yondorya Alfaius hárala i *tungwemende, ar quentes senna: «Áni hilya!» Ar orontes ar hilyane se. 15 Ar martane i caines ara i sarno coaryasse, ar rimbe *tungwemóli ar úcarindoli cainer tasse as Yésus ar hildoryar, an anelte rimbe queni se-hilyala. 16 Mal i parmangolmor mici i Farisar, cénala i mantes as i úcarindor ar i *tungwemor, quenter hildoryannar: «Ma matis as i *tungwemor ar úcarindor?» 17 Hlárala si, Yésus quente téna: «I tulcar uar same maure *nestandova, mal i hlaiwar. Utúlien yalien, lá failar, mal úcarindor.»
	18 Hildoryar Yohannes ar i Farisar *avamanter. Ar túlelte ar quenter Yésunna: «Manen ná i hildoryar Yohannes ar i Farisaron hildor *avamatir, mal hildolyar uar *avamate?» 19 Ar Yésus quente téna: «Lau i endero meldor polir *avamate íre i ender ná aselte? Mí quanda lúme yasse samilte i ender endaltasse ualte pole *avamate. 20 Mal aureli tuluvar íre i ender nauva mapaina oa tello, ar tá *avamatuvalte, enta auresse. 21 *Úquen neme *lilma *alapihta lanneo yára collasse, mal qui é caris sie, quanta túrerya tuce sallo, i vinya i yárallo, ar euva ambe faica narcie. 22 Ente, *úquen panya vinya limpe yáre *helmolpessen; qui caris, i limpe *ruve i *helmolpi, ar i limpe ná vanwa ar i *helmolpi nar nancarne. Mal queni panyar vinya limpe vinye *helmolpessen!»
23 Ar martane, íre lahtanes i orirestar i sendaresse, i hildoryar *yestaner lepta i cari oriva. 24 Ar i Farisar quenter senna: «Ela! Manen ná i hildolyar cárar ya ua lávina i *sendaresse?» 25 Mal sé quente téna: «Ma ualde oi ehentie ya Lavir carne íre sámes maure ar náne maita, sé ar i neri i náner óse? 26 Lendes mir coarya Eru, Avyaşar i Héra *Airimo lúmesse, ar manter i mastar taniéva, yar uar lávina matso aiquenen hequa i *airimoin, ar antanes yando i nerin i náner óse.» 27 Ar quentes téna: «I *sendare náne ontaina Atano márien, ar lá Atan márien i *sendareo. 28 Sie i Atanyondo ná Heru yando i *sendareo.»
RANTA 3
Ata lendes mir *yomencoa, ar enge tasse nér arwa hessa máo, 2 ar tirneltes cenien qui nestumnes i nér i *sendaresse, ecien ten *ulquete se. 3 Ar quentes i nerenna arwa i hessa máo: «Á orta ar tara i endesse!» 4 Tá quentes téna: «Ma mo lerta i *sendaresse care márie hya care ulco, rehta quén hya nahta quén?» Mal anelte quilde. 5 Ar apa yétie quenello quenenna mici te arwa rúşeo, nyéresse pan endalta náne ta hranga, quentes i nerenna: «Á rahta mályanen!» Ar rahtanes sanen, ar márya náne envinyanta. 6 Tá i Farisar lender ettenna, ar lintiénen *yestanelte care panoli as i Heroldili, nancarien se.
7 Mal Yésus as hildoryar nanwenner i earenna; ar hoa liyúme Alileallo ar Yúreallo se-hilyane. 8 Yando ho Yerúsalem ar Irúmea ar han Yordanello ar i ménallo *os Túr ar Síron hoa liyúme túle senna, pan hlasselte pa ilye i nati yar carnes. 9 Ar quentes hildoryannar i samumnelte lunte manwa sen, pustien i şanga niriello senna. 10 An nestanes rimbali, ar sie illi i sámer naicelie hlíveli lantaner senna appien se. 11 Ar i úpoice fairi, quiquie cenneltes, hantexer undu epe se ar yámer, quétala: «Elye ná i Eruion.» 12 Mal rimbe lúmessen carampes tulcave téna, pustien te cariello se sinwa.
13 Ar lendes ama mir oron ar yalle insenna i queni i mernes, ar lendelte senna. 14 Ar cilles yunque, i yando estanes aposteli, náveltan óse ar etementieryan te *nyardien 15 ar samieltan i hére *et-hatiéva raucor.
	16 Ar i yunque i cilles náner Símon, yen antanes i epesse Péter, 17 ar Yohannes Severaion ar Yohannes Yácovo háno – yent antanes i epesse Voaneryes, ya tea Yondor Hundiéva – 18 ar Andréas ar Filip ar Vartoloméo ar Matteo ar Yácov yondorya Alfeo, ar Tardeo, ar Símon i Cananya, 19 ar Yúras Iscariot, ye apa *vartane se.   
Ar lendes mir coa. 20 Ata i şanga ócomne, ar sie yando ua ence ten mate matsolta. 21 Mal íre nosserya hlasse sa, lendelte mapien se, an quentelte: «Avánies et sámaryallo!» 22 Ente, i parmangolmor i túler undu Yerúsalemello quenter: «Náse haryaina lo Vélsevuv, ar hatis i raucor ettenna túrenen i heruo raucoron!» 23 Ar apa yalie te insenna, quentes ten sestielínen: «Manen Sátan pole hate Sátan ettenna? 24 An qui aranie ná şanca insanna, sana aranie ua pole tare; 25 ar qui coa ná şanca insanna, sana coa ua poluva tare. 26 Ente, qui Sátan ortanie insenna ar ná şanca, uas pole tare, mal túla mettanna. 27 É *úquen ye utúlie mir coa polda nerwa pole pile armaryar qui uas minyave nute i polda nér, ar tá piluvas i nati coaryasse. 28 Násie quetin lenna i nauvar ilye nati apsénine atanin, ilye i úcari ar naiquetier pa yar colilte cáma. 29 Mal aiquen ye naiquete i Aire Feanna ua oi camuva apsenie, mal cole i cáma oira úcareo.» 30 Ta quentes pan quentelte: «Samis úpoica faire.»
	31 Sí amillerya ar hánoryar túler, ar íre tarnelte i ettesse mentanelte minna senna, yalien se. 32 Liyúme hamne *os se, ar quentelte senna: «Yé! Amillelya ar hánolyar i ettesse lye-cestear.» 33 Mal hanquentes ten: «Man nar amillinya ar hánonyar?» 34 Ar apa yétie quenello quenenna imíca i hamner *os se rindesse, quentes: «Ela amillinya ar hánonyar! 25 Aiquen ye care Eruo indóme, sé ná hánonya ar néşanya ar amillinya.»  
RANTA 4
Ar ata *yestanes peanta ara i ear. Hoa liyúme ócomne hare senna, ar etta lendes mir lunte ar hamne i earesse, mal i quanda liyúme ara i ear náne i hrestasse. 2 Ar peantanes tien rimbe natali sestielínen ar quente téna peantieryasse: 3 «Á lasta! Yé! I *rerindo lende ettenna rerien. 4 Ar rerieryasse erdeli lantaner ara i malle, ar i aiwi túler ar manter te. 5 Hyane erdeli lantaner i ondonna, yasse ualte sáme núra cemen, ar orontelte lintie, peniénen núra cemen. 6 Mal íre Anar oronte, anelte urtaine, ar peniénen şundo hestanelte. 7 Hyane erdeli lantaner imíca i neceli, ar i neceli túler ama ar quorner te, ar ualte antane yáve. 8 Mal exeli lantaner i mára cemenna, ar orontelte ar aller ar carner yáve, ar collelte napánine lestali, *nelquean ar *enenquean ar tuxa.» 9 Ar eques: «Ye same hlaru hlarien, lava sen hlare!»
10 Ar íre anes erinqua, i queni *os se as i yunque maquenter senna pa i sestier. 11 Ar quentes téna: «Elden menelo araniéno fóle ná antaina, mal in nar i ettesse ilqua marta sestiessen, 12 ecien ten yéta ar yéta, mal lá cene, ar ecien ten hlare ar hlare, mal lá hanya – lá oi *nanquérala inte, ar sie cámala apsenie.»
	13 Ente, quentes téna: «Ualde ista sestie sina; tá manen hanyuvalde ilye i hyane sestier? 14 I *rerindo rere i quetta. 15 I nar ara i malle nar i queni issen i quetta ná rérina, mal íre ahlárieltes, Sátan tule mí imya lú ar mapa oa i quetta ya náne rérina tesse. 16 Ar mí imya lé, queni sine nar i rérinar i ondosse: Mí lú ya ahlárielte i quetta, camiltes arwe alasseo. 17 Ananta ualte same şundo intesse, mal lemyar ter lúme; tá, ve rato ve şangie hya roitie marta i quettanen, lantalte oa. 18 Exeli nar i rérinar imíca i neceli; sine nar i ahlárier i quetta, 19 mal mar sino *cimbier ar laro úsahtie ar i íri i hyane nativa tulir minna ar quorir i quetta, ar uas cole yáve. 20 Ar i rérinar i mára cemende nar i lastar i quettanna ar camir sa ar colir yáve, napánine lestar *nelequean ar *enequean ar tuxa.
21 Ar quentes téna: «Lau calma ná tulúna náven panyaina nu colca hya nu caima? Ma uas tulúna náven panyaina calmatarmasse? 22 An ea munta ya ná nurtaina hequa náven apantaina; munta anaie halyaina hequa tulieryan pantienna. 23 Qui aiquen same hlaru hlarien, lava sen hlare.»
	24 Ar quentes téna: «Cima ya hláralde: I lestanen yanen *lestalde nauva *lestaina len; é amba nauva napánina len. 25 An ye same, sen nauva antaina, ar ye ua same, yando ya samis nauva mapaina sello.»
26 Ar eques: «Sie Eruo aranie ná ve íre nér hate erde i cemenna, 27 ar náse lorna lómisse ar orta auresse, ar i erde tuia ar ale halla – i nér ua ista manen. 28 Insanen i cemen cole yáve: minyave lasseli, tá caris cas i sirpeo, teldave quanta ore caresse i sirpeo. 29 Ve rato ve i yáve ná manwa, i nér menta i circa, pan i yávie utúlie.»
	30 Ar eques: «As mana sestuvalve Eruo aranie, ar mana i sestie ya caruvalve pa sa? 31 Nas ve erde *sinápio, ya i lúmesse ya nas rérina i cemende ná i ampitya ilye erdion yar ear cemende – 32 mal íre nas rérina, tulis ama náven hoa lá ilye hyane quear ar care hoe olvali, tenna menelo aiwi polir mare laimeryasse.» 
	33 Sie rimbe taiti sestielínen quentes ten i quetta, ilqua ya ence ten lasta. 34 Hequa sestiénen uas carampe téna, mal íre anes erinqua as hildoryar, antanes tien tercen pa ilye nati.
35 Ar mi yana ré, íre şinye náne túlienwa, quentes hildoryannar: «Alve lahta i hyana hrestanna.» 36 Ar apa mentie oa i şanga tuluneltes aselte i luntenen yasse hamnes, ar enger hyane lunteli óse. 37 Tá túrea raumo oronte, ar i falmar penter mir i lunte, tenna i lunte náne hare návenna quátina. 38 Mal sé náne pontisse i lunteo, lorna nirwasse, ar eccoitaneltes ar quenter senna: «Heru, ma ua valda lyen i quélalme?» 39 Tá ortanes inse ar carampe tulcave i súrinna ar quente i earenna: «Na quilda, na senda!» Ar i súre pustane, ar enge hoa quilde. 40 Ar quentes téna: «Manen ná i nalde caurie? Ma en ualde same savie?» 41 Mal hoa caure te-nampe, ar quentelte quén i exenna: «É man náse, pan yando súre yo ear carit ve quetis?»
RANTA 5
Ar túlelte i hyana hrestanna i earo, mir ména Erasenyaiva. 2 Mí imya lú ya hehtanes i lunte, nér  arwa úpoica faireo velle se, túlala i noirillon. 3 Sámes vehterya imíca i sapsar, ar tenna lúme yana *úquen ena polle nutitas, yando lá limilinen. 4 Rímbe lúr anes nútuna nútelinen talyatse ar limillinen, mal narcanes i limili ar ascante i núti, ar *úquen sáme i poldore turien se. 5 Illume, lómisse yo auresse, anes imíca i sapsar ar i orontissen, yámala ar palpala inse sarnínen.
	9 Íre cennes Yésus hairallo, nornes ar lantane undu epe se. 7 Yámala túra ómanen eques: «Mana nin ar lyen, Yésus, yondorya Eru Antara? Lye-panyan nu vanda Erunen, ávani ñwalya!» 8 An Yésus quente senna: «Úpoica faire, tula et i nerello!» 9 Ar maquentes senna: «Mana esselya?» Ar hanquentes: «Essenya Lehion, an nalme rimbe.» 10 Tá hormenen arcanes i ua Yésus te-mentumne et i ménallo.
11 Mal enge tasse hoa polcalámáre mátala. 12 Ar arcanelte sello, quétala: «Áme menta mir i polcar, tulielman mir té.» 13 Ar láves tien. Tá i úpoice fairi ettúler ar lender mir i polcar, ar i lámáre lende rimpa olla i lanca mir i ear, nóte *os húme atta, ar quornelte i earesse. 14 Mal i mavari úser ar nyarner sa i ostosse ar i restassen, ar queni túler cenien ya náne martienwa. 15 Sie túlelte Yésunna, ar cennelte i nér ye yá náne raucoharyaina hámala málesse sámo, sé ye yá náne haryaina lo i *lehion; ar anelte ruhtaine. 16 I cenner sa nyarner tien pa ya náne martienwa i raucoharyainan ar i polcain. 17 Ar *yestanelte arca se, autieryan ménaltallon.
	18 Íre lendes mir i lunte, i nér ye yá náne raucoharyaina arcane náve as Yésus. 19 Ono uas láve sen, mal quente senna: «Mena marelyanna ar nosselyanna, ar nyara tien pa ilqua ya i Heru acárie lyen ar i órávie ya sámes lyesse.» 20 Ar lendes oa ar *yestane *nyarda ter i Ostor Quean ilqua ya Yésus carne sen, ar illi náner quátine elmendanen.
21 Apa Yésus ata lahtane i hyana hrestanna i luntenen, hoa liyúme ócomne senna, ar anes ara i ear. 22 Sí túle quén i *yomencoanturion, yeo esse náne Yairus. Cénala Yésus lantanes undu epe talyat 23 ar arcane sello hormenen, quétala: «Cinta selyenya ná coivie-lancasse! Tula ar á panya mályat sesse, sé náven rehtaina ar lemien cuina!»  24 Tá oantes óse. Ar hoa şanga hilyane se, nírala senna. 
	25 Ar enge tasse nís nwalyaina lo celume serceva ter loar yunque. 26 Anes panyaina rimbe naicennar lo rimbe *nestandoli, ar apa *yuhtie ilqua ya sámes camnes munta aşea; úsie, anes sí ambe hlaiwa. 27 Íre hlasses pa Yésus, túles ca se i şangasse ar appane vaimarya, 28 pan quentes insenna: «Qui er appan vaimarya, nauvan nestaina!» 20 Ar mí imya lú i celume serceva pustane, ar túnes hroaryasse i anes nestaina naicelea hlíveryallo.
	30 Mí yana lú Yésus yando túne insesse i lende túre et sello, ar quernes immo ar quente: «Man appane vaimanya?» 31 Mal hildoryar quenter senna: «Cénal i şanga níra lyenna, ar tá quétal: Man ni-appane?» 32 Ono yentes *os se cenien i quén ye carne si. 33 Mal i nís, ruhtaina ar pálala, istala ya náne martienwa sen, túle ar lantane undu epe se ar nyarne sen i quanda nanwie. 34 Yésus quente senna: «Selye, savielya erehtie lye. Mena rainesse, ar na málesse naicelea hlívelyallo.»
35 Nó telyanes quete, quelli túler i coallo i *yomencoanturwa ar quenter: «Selyelya ná qualin. Manen ná i en *tarasteal i *peantar?» 36 Mal Yésus, hlárala ya náne quétina, eque i *yomencoanturenna: «Áva ruce, eryave sava!» 37 Sí uas láve aiquenen tule óse hequa Péter ar Yácov ar Yohannes, Yácovo háno.
	38 Ar túlelte coanna i *yomencoanturwa, ar túnes i yalme ar i yaimie queni ar i yámer rimbe yaimelínen, 39 ar lelyala minna quentes téna: «Mana castalda carien yalme ar yaime? I hína ua aquálie, mal náse lorna.» 40 Tá landelte senna yaiwenen. Mal sé, apa mentie te illi ettenna, tulune i híno atar ar amil ar i náner óse, ar lendes i şambenna yasse náne i hína. 41 Ar mápala i hino má quentes senna: «Talişa cumi!», ya tea: «Vende, quétan tyenna, á orta!» 42 Ar mí yana lú i vende oronte ar vantane, an sámes loar yunque. Tá, mí imya lú, anette ara *intu túra elmendanen. 43 Mal cannes tún ata ar ata i *úquen istumne si, ar quentes i antumnette i venden nat matien. 
RANTA 6
Ar oantes talo ar túle atarnómeryanna, ar hildoryar hilyaner se. 2 Íre i *sendare túle, *yestanes peanta i *yomencoasse, ar elmenda nampe i amarimbar ion lastaner, ar quentelte: «Mallo nér sina camne nati sine? Ar manen ná i sailie sina ná sen antaina, ar síti taure carier martar máryanten? 3 Ma uas i tautamo, Marío yondo, ar i háno Yácovo ar Yósefo ar Yúraso ar Símondo? Ar néşaryar, ma ualte sisse aselve?» Ar ualte merne camitas. 4 Mal Yésus quente téna: «*Erutercáno ua pene laitie hequa atarnómeryasse ar mici nosserya ar véra coaryasse.» 5 Ar uas polle care taura carda tasse, hequa i panyanes máryat mance engwalissen ar te-nestane. 6 Ar anes elmendasse pa penielta saviéva. Tá lendes nómello nómenna rindesse i mastonnar, peantala.
7 Sí tultanes i yunque, ar *yestanes menta te, atta ar atta, ar antanes tien túre or i úpoice fairi. 8 Ar cannes tien cole munta i lendan hequa vandil erinqua – lá massa, lá *matsopocolle, lá urus i quiltasse, 9 mal nutumnelte intesse hyapat, ar úne tien lávine cole laupe atta. 10 Ente, quentes téna: «Ilya coa mir ya tulilde, á lemya tasse tenna autalde nóme tanallo. 11 Ar ilya nómesse ya ua mere came le hya hlare le, ire autalde talo á pala oa i asto ya himya nu taluldat, ve *vettie tien.» 12 Ar lendelte ar *nyardaner quenin *inwistieltan; 13 ar et-hantelte rimbe raucoli ar *lívelte rimbe engwali ar nestaner te. 
14 Ar Aran Herol hlasse pa Yésus, an esserya sí náne sinwa palan, ar queni quenter: «Yohannes i *Tumyando anaie ortaina qualinillon, ar etta i taure cardar carir mótielta sesse.» 15 Mal exeli quenter: «Náse Elía.» En exeli quenter: «Náse *Erutercáno, ve quén i *Erutercánoron i vanwiéno.» 16 Mal íre Herol hlasse sa, quentes: «I Yohannes yeo cas inye aucirne, sé anaie ortaina!» An Herol immo mentane ar nampe Yohannes ar nunte se, castanen Heroliasso, Filip hánoryo veri, pan Herol veryane senna. 18 An Yohannes quente Herolenna: «Ualye lerta same hánolyo veri.» 19 Mal Herolias sáme tevie Yohanneva ar merne nahta se, mal ua polle. 20 An Herol runce Yohannello, istala i anes faila ar aire nér, ar se-varyanes. Apa hlarie se, anes ita útanca pa mana náne sen i arya nat carien, ananta se-hlasses arwa alasseo.
21 Mal aure eciéva túle íre Herol, *nónareryasse, carne merende amminde neryain ar i cánoin ar i arátor Alileo. 22 Ar selyerya Herolias túle immo ar liltane ar tulune alasse Herolen ar i quenin ara i sarno óse. I aran quente i vendenna: «Cana nillo *aiqua ya meritye, ar antuvanyes tyen.» 23 É antanes sen vandarya: «*Aiqua ya canitye nillo, antuvanyes tyen, tenna perta aranienyo!» 24 Ar i vende lende ettenna ar quente amilleryanna: «Mana canuvan?» Eques: «Yohannes i *Tumyando cas!» 25 Lintiénen lendes térave i aranna ar canne: «Merin i nin-antal, mi lúme sina, Yohannes i *Tumyando cas venesse!» 26 Tumna nyére nampe i aran, ananta uas merne váquete ya i vende canne, pan antanes vandaryar epe i queni ara i sarno. 27 Sie, mí imya lú, i aran mentane hroacundo nu i canwa i nanwenumnes túlula Yohanneo cas. Ar lendes oa ar aucirne carya i mandosse. 28 Tulunes carya venesse ar antane sa i venden, ar i vende antane sa amilleryan. 29 Íre hildoryar hlasser sa, túlelte ar ortaner loicorya ar sa-panyaner noirisse.
30 Ar i hildor ócomner epe Yésus ar nyarner sen ilye i nati yar carnelte ar peantanelte. 31 Ar quentes téna: «Tula, elde erinque, eressea nómenna ar sera pityave.» An rimbali túler ar oanter, ar ualte sáme lúme yando matien mat. 32 Ar oantelte i luntenen eressea nómenna, náven erinque. 33 Mal queni te-cenner íre oantelte, ar rimbali sa-sinter, ar ilye i ostollon nornelte tar talanen ar túler nó te. 34 Ar íre lendes et i luntello cennes hoa şanga, mal endarya *etelende senna, pan anelte ve mámar ú mavaro. Ar *yestanes peanta tien rimbe natali.
35 Sí i lúme náne telwa, ar hildoryar túler senna ar quenter: «I nóme ná eressea, ar yando sí i lúme ná telwa. 36 Áte menta oa, menieltan i *oscaitala restannar ar mastonnar, ñetien matso.» 37 Hanquentes téna: «Elde áten anta ya matuvalte!» Tá quentelte senna: «Ma menuvalme ñetien massali lenárin tuxa atta antien i quenin matien? 38 Quentes téna: «Mana nóte massaron samilde? Mena ar cena!» Apa ceşie quentelte: «Lempe, ar yando hala atta.» 39 Ar cannes ilye i quenin caitie undu i laica salquenna, hosta ara hosta. 40 Ar hamnelte undu, téma ara téma, mi tuxali ar *lepenquealli. 41 Mápala i massar lempe ar i hala atta ortanes henyat menelenna ar quente aistie, ar rances i massar ar antane tai hildoryain, panieltan tai epe i queni, ar *ciltanes i hala atta illin. 42 Ar illi mici te manter ar náner quátine. 43 Ar ortanelte massarantali, quantala *vircolcar yunque, hequa i halar. 44 Ente, i manter i massaron náner neri húmi lempe.
45 Tá, lintiénen, mauyanes hildoryar mene mir i lunte ar lelya nó inse i hyana hrestanna, Vetsairanna, íre sé mentane oa i şanga. 46 Mal apa quetie namárie téna lendes ama orontenna hyamien. 47 Sí şinye náne túlienwa, ar i lunte náne i earo endesse, mal sé náne erinqua i noresse. 48 Ar íre cennes i tien náne urda levie ompa, an i súre náne cendeleltasse, *os i cantea tirisse túles téna, vantala i earesse, mal mernes mene han te. 49 Íre cenneltes vantala i earesse, sannelte: «Ta ná auşa!», ar yámelte ómalto ingasse. 50 An illi mici te cenner se ar náner ruhtaine. Mal mí imya lú carampes téna, ar quentes téna: «Huore! Inye ná; áva ruce!» 51 Ar túles mir i lunte aselte, ar i súre firne undu. 52 Mal té náner quátine túra elmendanen, an ualte camne hande i massainen, ono endalta náne en hranga.
	53 Ar apa lahtie i nórenna túlelte Ennesaretenna ar tancer i lunte tasse. 54 Mal íre lendelte et i luntello queni lintiénen *atsinter Yésus, 55 ar nornelte *os i quanda ména tana, ar *yestanelte panya illi i náner hlaiwe *colmalissen ar cole te yanna hlasselte i anes. Ar ilya nóme yasse anes lelyala mir mastor hya ostor hya restar, panyanelte i hlaiwar mí *mancanómi, ar arcanelte sello i lertanelte appa larmaryo lane, ar i ilye i queni appala sa náner nestaine.
RANTA 7  
Sí ócomner *os Yesus i Farisar ar quelli i parmangolmoron i náner túlienwe undu Yerúsalemello. 2 Cennelte quelli hildoryaron máta matsolta *alairi – ta ná *alasóvine – mainen. 3 Mal Farisar ar ilye Yúrar uar mate ú soviéno máltat tenna i óleme, himyala i yáraron haime, 4 ar entúlala i *mancanómello ualte mate ú poitiéno inte hatiénen nén. Ear rimbe hyane haimeli yar acámielte ar hepir, *tumyala yulmar ar *ulmali ar urusteli. 5 Ar i Farisar ar i parmengolmor maquenter senna: «Manen ná i hildolyar uar lenga ve i yáraron haime, mal matir matsolta *alairi mainen?» 6 Quentes téna: «Yesaia carampe mai ve *Erutercáno pa lé *imnetyandor, ve ná técina: 'Lie sina nin-anta alcar péltanten, mal endalta ná haire nillo.' 7 Lustave ni-*tyerilte, peantala Atanion peantier.' 8 Hehtala Eruo axan himyalde Atanion haime.»
9 Ente, quentes téna: «Fincave panyalde oa Eruo axan, himien véra haimelda. 10 An Móses quente: Alye anta alcar atarelyan yo amillelyan, ar: Ye quete ulco pa atar hya amil qualuva. 11 Mal lé quetir: Íre nér quete ataryanna hya amilleryanna: *Aiqua asea ya camumneste nillo ná corvan (ta ná, anna Erun), 12 ualde ambe lave sen care erya nat ataryan hya amilleryan. 13 Sie, i haimenen ya antalde voro, tyarilde Eruo quetta pene túre. Ar rimbe vávie natali carilde.»
	14 Ar ata tultala i şanga quentes téna: «Á lasta ninna, illi mici le, ar á hanya! 15 Ea munta ettello ya pole care quén úpoica íre tulis mir se, mal i nati yar ettulir quenello nar yar polir care se úpoica. 16 Hlara, aiquen ye same hlaru hlarien!»
17 Ar íre lendes mir coa, oa i şangallo, hildoryar maquenter senna pa i sestie. 18 Tá quentes téna: «Ma yando lé penir hande? Ma ualde ista i munta ettello ya tule mir nér pole vahta se, 19 pan ta lelya, lá mir endarya, mal mir hirdiryar, ar autas mir i *aucelie.» Sie quentes poica ilya nostale matso. 20 Ar quentes: «Ya tule et quenello ná ya vahta quén, 21 an mityallo, et quenion endallo, tulir i ulce sanwi: *úpuhtaler, milce felmi, olce cardar, *ñaume, lehta lengie, ulca hen, naiquetie, *valate, *úhande. 23 Ilye ulqui sine tulir mityallo ar vahtar quén.»
24 Talo orontes ar lende mir i ménar Tíro ar Sírono. Ar lendes mir coa ar ua merne i aiquen istumne, mal uas polle lemya muina. 25 Rato nís yeo selye náne haryaina lo úpoica faire hlasse pa se ar túle ar lantane undu epe talyat. 26 I nís náne Hellenya, Siro-Foinicea ontaleo, ar arcanes sello i *et-hatumnes i rauco selyeryallo. 27 Mal Yésus quente senna: «Minyave lava i hínin quate inte, an ua vanima mapie massa i híniva ar hatie sa i huonnar.» 28 Mal hanquentes senna: «Ná, heru, ananta i huor nu i sarno matir i hínion mier.» 29 Tá quentes i nissenna: «Pan quentes si, mena; i rauco oantie et selyelyallo.» 30 Ar i nís lende oa coaryanna ar hirne i hína caitala i caimanna, ar i rauco náne vanwa.
31 Ar entúlala et ménallon Tíro, Yésus lende ter Síron earenna Alileo, ama ter ende i ménaron yassen cainer i Ostor Quean. 32 Sisse tulunelte senna nér ye náne *hlárelóra ar úpa, ar arcanelte sello i panyumnes márya sesse. 33 Ar se-tulyanes oa i şangallo eressea nómenna ar panyane leperyar mir i nero hlaru ar, apa piutie, appanes lambarya. 34 Apa yétie ama menelenna Yésus síque ar quente senna: «Effata!» – ta ná: «Na latyaina!» 35 Ar *hlárerya náne latyaina, ar lambaryo núte náne lehtaina, ar carampes şanyave. 36 Ar canneset i quetumnelte munta aiquenna, mal i ambe te-cannes, i ambe sa-carnelte sinwa. 37 É anelte quátine antumna elmendanen ar quenter: «Acáries ilye nati mai, ar tyaris i *hlárelórar hlare ar i úpar quete!»
RANTA 8  
Yane auressen, íre ata enge hoa şanga óse ar sámelte munta matien, tultanes hildoryar ar quente téna: 2 «Endanya *etelelya i şanganna, an yando sí elémielte asinye ter auri nelde, ar samilte munta matien. 3 Qui mentanyet oa marenna lustacumbe, nauvalte acca lumbe i mallesse. Quelli mici té utúlier hairallo.» 4 Mal hildoryar hanquenter senna: «Mallo aiquen, eressea nóme sinasse, ñetuva massar fárie sine quenin?» 5 Mal maquentes téna: «Mana nóte massaron samilde?» Quentelte: «Otso.» 6 Ar cannes i şangan i caitumnelte undu i talamenna, ar nampes i massar otso, antane hantale, rance tai ar antane tai hildoryain, panieltan tai epe i queni, ar panyaneltet epe i şanga. 7 Sámelte yando mance halali, ar apa aistie tai, cannes tien i panyulmnelte yando tai epe i queni. 8 Ar mantelte ar náner quátine, ar comyanelte i lemyala rantar, quantala matsocolcar otso. 9 Ananta nóte i quenion náne *os húmi canta. Ar mentanéset oa.
0 Tá, lintiénen, lendes mir i lunte as hildoryar ar túle i ménannar *os Lalmanúşa. 11 Sisse i Farisar ettúler ar *yestaner costa óse, cestala sello tanwa menello, tyastien se. 12 Ar síques faireryanen ar quente: «Mana i casta yanen *nónare sina cesta tanwa? Násie quetin: *Nónare sina ua camuva tanwa.» 13 Ar nanwennes mir i lunte ar oante i hyana hrestanna.
	14 Mal ualte *renne mapa massar aselte, ar hequa massa er sámelte munta aselte i luntesse. 15 Ar cannes tien, quétala: «Cima, *ettira pa Farisaron *pulmaxe ar Herolo *pulmaxe.» 16 Ar sámelte cos, quén as i exe, pa penielta massar. 17 Tuntala si, quentes téna: «Mana castalda samien cos pa penie massar? Ma en ualte tunta ar hanya? Ma endalda ná lenca handeo? 18 Arwe henduo, lau cenilde, ar arwe hlaruo, lau hlarilde? Ar ma ualde enyale, 19 íre rancen i massar lempe i nerin húmi lempe, i nóte *vircolcaron quante rantaron comyanelde?» Quentelte senna: «Yunque.» 20 «Íre rancen i otso i nerin húmi canta, mana nóte hoe matsocolcaron quante rantaron comyanelde?» Ar quentelte senna: «Otso.» 21 Tá quentes téna: «Ma en ualde hanya?»
22 Ar túlelte Vetsairanna. Sisse queni tulune senna *cénelóra nér, ar arcanelte sello i appumnes se. 23 Ar nampes i *cénalóra nero má ar tulune se ettenna i masto, ar apa piutie henyanta panyanes máryat sesse ar maquente senna: «Ma cénal *aiqua?» 24 Ar i nér yente ama ar quente: «Cénan nelli, an yétan ya *şéya ve vantala aldali!» 25 Tá panyanes ata máryat henyatse, ar cennes aqua mai; anes envinyanta ar cenne i cantar ilye nation. 26 Tá se-mentanes marenna, quétala: «Áva lelya mir i masto!» 
27 Yésus ar hildoryar sí oanter i mastonnar mi Caisarea-Filippi, ar i mallesse maquentes hildoryannar, quétala téna: «Man queni quetir i nanye?» 28 Quentelte senna: «Yohannes i *Tumyando, ar exeli: Elía, ar exeli: Quén imíca i *Erutercánor.» 29 Ar maquentes téna: «Ar elde, man quetilde i nanye?» Péter hanquente senna: «Elye ná i Hristo!» 30 Tá cannes tien tulcave i ávalte nyerumne aiquenen pa se. 31 Ente, *yestanes peanta tien i mauyane i Atanyondon perpere rimbe ñwalmeli ar náve *aucílina lo i amyárar ar i hére *airimor ar náve nanca, ar orta apa auri nelde. 32 É quentes ta pantave. Mal Péter se-tulyane *arana ar *yestane quete ana se. 33 Yésus quernexe, yente hildoryar ar carampe tulcave Péterenna, quétala: «Heca nillo, Sátan, an sanwelyar uar Eruo sanwi, mal tai atanion.»
	34 Sí yalles i şanga insenna as hildoryar ar quente téna: «Qui aiquen mere tule apa ni, lava sen váquete insen ar orta tarwerya ar ni-hilya. 35 An aiquen ye mere rehta cuilerya, sen nauvas vanwa, mal aiquen yeo cuile ná vanwa márienyan hya márien i evandilyono, rehtuva sa. 36 É manen ná aşea quenen qui camis i quanda mar, mal cuilerya ná vanwa? 37 É mana antuva quén quaptalesse cuileryan? 38 An aiquen ye ná *naityana pa ni ar quattanyar mi *vestarácala ar *úcarunqua *nónare sina, pa sé i Atanyondo nauva *naityana íre tuluvas Ataryo alcaresse as i airi vali.»
RANTA 9
Ente, quentes téna: «Násie quetin lenna: Ear quelli i tárar sisse i laume tyvavuvar qualme nó cenilte Eruo aranie túlienwa túresse.»
	2 Ar apa auri enque Yésus tulyane oa Péter ar Yácov ar Yohannes as inse ar te-tulune mir tára oron, té erinque. Ar anes vistaina epe te, 3 ar collarya mirilyane ninquissenen ambela ya aiquen sóvala lanni cemende pole ninquita. 4 Ente, Elía yo Móses tannet intu tien, ar carampette as Yésus. 5 Tá Péter carampe ar quente Yésunna: «Ravi, mára ná i nalme sisse! Alve orta *lancoar nelde, er lyen ar er Mósen ar er Elían» 6 – an uas sinte mana náne i arya sen quete, an anelte ruhtaine. 7 Ar enge lumbo teltala te, ar óma túle et i lumbollo: «Si ná yondonya, i melda; á lasta senna!» 
	8 Rincenen, íre cennelte *os inte, ualte ambe cene aiquen aselte hequa Yésus erinqua.
	9 Ar íre lendelte undu i orontello, cannes tien i ualte quetumne aiquenna ya cennelte, tenna apa i Atanyondo náne ortaina qualinillon. 10 Cimnelte i quetta, mal carampelte mici inte pa mana «ortie qualinillon» tenge.
	11 Ar maquentelte senna, quétala: «Manen ná i quetir i parmangolmor i minyave mauya Elían tule?» 12 Quentes téna: «Elía é tule minya ar envinyatuva ilye nati, mal mana i casta i ná técina pa i Atanyondo i mauya sen cole rimbe ñwalmeli ar náve nótina ve munta? 13 Mal quetin lenna i Elía é utúlie, ar carnelte sen ilqua ya mernelte, ve ná técina pa sé.»
14  Ar íre túlelte i hyane hildonnar, cennelte hoa şanga *os te, ar parmangolmoli costala aselte. 15 Mal ve rato ve i quanda şanga cenne se, anelte captaine, ar nórala senna *suilaneltes. 16 Ar maquentes tello: «Pa mana sámalde cos aselte?» 17 Ar quén i şango hanquente senna: «*Peantar, tulunenye yondoya lyenna pan náse haryaina lo úpa rauco; ar ilya lú yasse se-mapas, se-hatis talamenna, ar falastas ar mule nelciryar ar ná cárina tauca. Ar arcanen hildolyallon i *etehatumneltes, mal ualte polle.» 19 Ar carampes ar quente téna: «Úvoronda *nónare, manen andave mauya nin náve aselde? Manen andave mauya nin perpere le? Áse mapa ninna! » 20 Ar tuluneltes senna. Mal íre i faire cenne se, lintiénen tyarnes i seldo rihta, ar apa lantie undu anes pélala i talamesse, falastala.  21 Ar Yésus maquente ataryallo: «Manen andave si amartie sen?» Eques: «Ho anes hína. 22 Rimbe lúli se-aháties mir náre ar mir nén, nancarien se. Mal qui polil care *aiqua, órava metse ar áment manya!» 23 Yésus quente senna: «Sina quetta: Qui polil! Ilye nati nar cárime yen save!» 24 Tá, yámala, i híno atar quente: «Savin! Ánin manya yasse penin savie!»
25 Yésus, íre túnes ócómala şanga, carampe tulcave i úpoica fairenna, quétala senna: «A úpa ar *hlárelóra faire, canin lyen, á auta sello ar áva lelya minna se ata!» 26 Ar apa yamie ar tyarie rimbe rihtiéli ettúles; ar i seldo náne ve qualin. Etta i amarimbar quenter: «Náse qualin.» 27 Mal Yésus nampe márya ar ortane se, ar orontes. 
	28 Ar apa Yésus lende mir coa, hildoryar maquenter senna íre anelte erinque: «Manen ná i elme ua polle et-hatitas?» 29 Ar quentes téna: «Síte rauco ua *et-hátima hequa hyamiénen.» 
30 Talo oantelte ar lender ter Alilea, mal uas merne i aiquen istumne ta. 31 An peantanes hildoryain ar nyarne tien: «I Atanyondo nauva antaina mannar atanion, ar nahtuvaltes, mal ómu nauvas nanca, ortuvas apa auri nelde.» 32 Mal ualte hanyane i quetie, ar runcelte maquetiello senna.
	33 Ar túlelte mir Capernaum. Íre anes i coasse maquentes téna: «Costelda i mallesse, pa mana anes?» 34 Anelte quilde, an i mallesse sámelte cos pa man ná i ambe túra. 35 Etta hamnes undu ar yalle i yunque ar quente téna: «Qui aiquen mere náve minya, mauya sen náve métima illion ar náve núro illin.» 36 Ar nampes hína, tyarne se tare endeltasse ar panyane rancuryat *os se ar quente téna: «Aiquen ye came taiti híni essenyanen, came ní; ar aiquen ye came ni, ua came ni, mal ye ni-mentane.»

	38 Yohannes quente senna: «*Peantar, cennelme quén et-háta raucoli, ar rincelme pusta se, pan uas vi-hilyane.» 39 Mal eque Yésus: «Áva rice pusta se, an ea *úquen ye caruva túrea carda essenyanen ye rato quetuva ulco pa ni. 40 An ye ua tare venna, ná elven. 41 An aiquen ye anta len yulma neno sucien i castanen i nalde Hristova – násie quetin lenna, *paityalerya ua nauva vanwa sen. 42 Mal aiquen ye tyare i lante queno mici pityar sine i savir, ná arya sen qui *mulondo i nostaleo túcina lo *pellope ná panyaina *os yahtya, ar náse hátina mir ear. 
43 Ar qui málya tyára lantelya, ása aucire; menie mir coivie ú hroaranto ná lyen arya lá autie arwa má atto mir Ehenna, mir i náre ya urya tennoio. [44] 45 Ar qui talelya tyára lantelya, ása aucire; menie *úlévima mir coivie ná lyen arya lá náve hátina mir Ehenna arwa tál atto.  [46] 47 Ar qui hendelya tyára lanterya, ása hate oa, an menie mir Eruo aranie arwa er hendo ná lyen arya lá náve hátina mir Ehenna arwa hen atto, 48 yasse vembelta ua quale ar i náre ua *luhtyaina. 
	49 An ilquen nauva *singenta singenen. 50 Singe ná mára, mal qui i singeo túre vanwa ná, mananen antuvalde tyáve i singe imman? Sama singe eldesse, ar hepa raine imbe quén ar quén.»

RANTA 10 
Ar talo orontes ar túle i ménannar Yúreo ar Yordanna pella, ar ata şangali ócomner senna, ar  haimeryanen ata peantanes tien. 2 Farisali túler senna, ar tyastien se maquentelte senna qui nér lerta lehtaxe veriryallo. 3 Hanquentes ar eque téna: «Mana Móses canne len?» 4 Quentelte: «Móses láve i tecie tennava *aumentiéva ar i *immolehtie.» 5 Mal Yésus quente téna: «Hranga endaldanen tences lyen axan sina. 6 Mal i ontiéno yestallo carnes tu hanu yo ní. 7 Etta nér hehtuva atarya yo amillerya,  8 ar i atta nauvat er hráve. Sie uatte ambe atta, mal er hráve.  9 Etta, ya Eru acárie er,  atan áva *cilta.»
10  Íre anelte i coasse i hildor ata maquenter senna pa si. 11 Ar quentes téna: «Aiquen ye lehtaxe veriryallo ar verya exenna care vestaracie senna, 12 ar qui nís, apa lehtie inse veruryallo, verya exenna, caris vestaracie.» 
	13 Sí queni tuluner senna hínali, appieryan te, mal i hildor caramper téna naraca lénen. 14 Ono Yésus, cénala si, náne rusca ar quente téna: «Lava i hínin tule ninna; áva neve pusta te, an taition Eruo aranie ná. 15 Násie quetin lenna: Aiquen ye ua came Eruo aranie ve hina, laume tuluva mir sa. 16 Ar nampes i hini mir rancuryat ar aistane te, panyala máryat tesse. 
17 Ar íre oantes tieryasse, nér norne senna ar lantane occaryanta epe se ar maquente senna: «Mane *peantar, mana mauya nin care, náven aryon oira coiviéno?» 18 Yésus quente senna: «Manen ná i estal ni mane? *Úquen ná mane, hequa er, Eru. 19 Istal i axani: Áva nahta, áva care vestaracie, áva pile, áva quete únanwa *vettie, áva na *ñauna, á anta alcar atarelyan yo amillelyan.» 20 I nér quente senna: «*Peantar, ilye nati sine ihímien néşenyallo.» 21 Yésus yente se ar méle se, ar quentes senna: «Er nat penil. Mena, vaca ilqua ya samil ar ása anta penyain, ar samuval harma menelde. Tá tula ar áni hilya.» 22 Mal endarya lantane íre hlasses ta ar oantes nyéresse, an haryanes rimbe armali.
	23 Apa yétie quenello quenenna Yésus quente hildoryannar: «Manen urda ná quenin arwe telpeo tule mir Eruo aranie!» Mal elmenda nampe hildoryar quettaryainen. Ono Yésus carampe ata ar quente téna: «Híni, manen urda ná tulie mir Eruo aranie! 25 Ulumpen mene ter nelmo assa ná *aşcarna lá lára quenen tule mir Eruo aranie.» 26 Anelte aqua captaine ar quenter senna: «Man pole náve rehtaina?» 27 Yétala te, Yésus quente: «Atanin nas úcárima, mal lá Erun, an ilye nati nar cárime Erun.» 28 Péter *yestane quete senna: «Yé, elme ehehtier ilye nati ar ihílier lyé.» 29 Eque Yésus: «Násie quetin lenna: *Úquen ehehtie coa hya hánor hya nésar hya atar hya híni hya restar márienyan ar márien i evandilyono, 30 ye ua camuva napánine lestar tuxa randa sinasse, coar ar hánor ar nésar ar restar, as roitier – ar i túlala randasse oira coivie. 31 Mal rimbali i nar minye nauvar métime, ar i minyar métime.»
33 Sí anelte i mallesse ortala Yerúsalemenna, ar Yésus lende epe te. Ar anelte elmendasse, mal i hilyaner runcer. Ata tulunes i yunque *arana ar *yestane carpa téna pa yar martumner sen: «Yé, lelyealve ama Yerúsalemenna, ar i Atanyondo nauva antaina olla i hére *airimoin ar i parmangolmoin, ar namuvaltes qualmen ar antuvar se olla i *nóreain, 31 ar laluvalte senna yaiwenen ar piutuvar senna ar se-riptuvar ar se-nahtuvar, mal apa auri nelde ortuvas.»
35 Ar Yácov ar Yohannes, yondo atta Severaio, túlet senna ar quentet senna: «*Peantar, merimme i caruval ment ya arcamme lyello.» 36 Quentes túna: «Mana meriste i caruvan lent?» 37 Quenteste senna: «Áment anta i haruvamme, quén ara formalya ar quén ara hyarmalya, alcarelyasse.» 38 Mal Yésus quente túna: «Uaste ista ya arceaste. Ma poliste suce i yulma ya inye súca, hya náve *tumyaine i *tumyalénen yanen inye ná *tumyaina?» Quentette: «Polimme.» Tá Yésus quente túna: «I yulma ya inye súca sucuvaste, ar i *tumyalénen yanen inye ná *tumyaina nauvaste *tumyaine. 40 Ono i harie undu foryanyasse hya hyaryanyasse ua nin antien, mal nas i quenin in anaies manwaina.»  
41  Íre i hyane quean hlasser pa si, *yestanelte náve rúşie Yácovenna ar Yohannenna. 42 Mal Yésus, apa yalie te insenna, quente téna: «Ve istalde, i queni i *şéyar náve nórion heruvi samir hére or te, ar túraltar samir túre or te. 43 Mal ua ea sie mici lé. Úsie, aiquenen ye mere náve túra mici lé mauya náve núrolda, 44 ar aiquenen ye mere náve minya mici lé mauya náve illion mól. 45 An yando i Atanyondo túle, lá náven *veuyaina, mal *vevien ar antien cuilerya *nanwere quaptalesse rimbalin.» 
46 Ar túlelte mir Yerico. Mal íre sé ar hildoryar ar hoa şanga náner tieltasse et Yericollo, Vartiméo yondorya Timéo, *cénelóra *iquindo, hamne ara i malle. 47 Íre hlasses i si náne Yésus Nasaretello, *yestanes yame ar quete: «Lavirion, Yésus, órava nisse!» 48 Tá rimbali caramper tulcave senna náveryan quilda, mal i ambe yámes: «Lavirion, órava nisse!» 49 Ar Yésus pustane ar quente: «Áse yale!» Ar yallelte i *cénelóra nér, quétala senna: «Huore! Á orta, lye-yálas!» 50 Hátala oa collarya, campes amba ar lende Yésunna. 51 Ar Yésus carampe senna ar quente: «Mana meril i caruvan lyen?» I *cénelóra nér quente senna: «Ravóni, lava nin came *céne.» 52 Ar Yésus quente senna: «Mena, savielya erehtie lye!» Ar mí imya lú camnes *céne, ar se-hilyanes i mallesse.
RANTA 11
Ar íre túlelte hare Yérusalemenna, ana Vet-Fahe ar Vetánia ara Oron *Milpioiva, mentanes atta hildoryaron 2 ar quente túna: «Mena mir enta masto epe let, ar ve rato ve tuliste minna sa, hiruvaste *pellope nútina, yesse *úquen atanion ahámie tenna sí; áse lehta ar áse tulya sir. 3 Ar qui aiquen quete lenta: Mana cardasta carien si?  – tá queta: I Heru same maure séva, ar rato se-*nanwentuvas.» 
	4 Ar oantette ar hirnet i *pellope nútina ara i fenna, mí ette i *aramallesse, ar lehtanettes. 5 Mal quelli mici i tarner tasse quenter túna: «Mana cáraste lehtala i *pellope?» 6 Quentette téna aqua ve Yésus canne, ar lávelte tún auta.
	7 Ar tulunette i *pellope Yésunna, ar panyanette collattar sesse, ar Yésus hamne sesse. 8 Ente, rimbali pantaner collaltar i mallesse, mal exeli cirner undu olassie i restallon. 9 Ar i lender epe se ar i túler ca se yámer: «Hosanna! Na aistana ye túla i Héruo essenen! 10 Na aistana i túlala aranie Lavir atarelvo! Hosanna i tarmenissen!» 11 Ar lendes mir Yerúsalem, mir i corda, ar yentes ilye nati. Mal yando tá i lúme náne telwa, ar sie *etelendes Vetánianna as i yunque.
12 I hilyala auresse, íre anelte túlienwe Vetániallo, anes maita. 13 Hairallo cennes *relyávalda arwa lasselion, ar lendes cenien qui cé hirumnes *relyáveli sesse. Mal íre túles senna, hirnes munta hequa lasseli, an ta úne i lúme *relyávion. 14 Ar carampes ar quente: «Nai *úquen oi matuva yáve lyello ata!» Ar hildoryar hlasser sa.
	15 Sí túlelte Yerúsalemenna. Tasse lendes mir i corda ar *yestane et-hate i vancer ar i mancaner inten i cordasse, ar nuquernes i sarnor i queniva i quaptaner telpe ar i hammar iva vancer cucuar, 16 ar uas láve aiquenen cole tamma ter i corda. 17 Mal peantanes ar quentes: «Ma ua técina: 'Coanya nauva estaina coa hyamiéva ilye i nórin'? Mal elde acárier sa rotto piluiva!» 18 Ar i hére *airimor hlasser sa, ar cestanelte manen ence ten nancare se, an runcelte sello, an peantierya quante i şanga elmendanen.
19 Íre i lúme náne telwa, lendelte et i ostollo. 20 Mal íre lahtanelte arinya lúmesse, cennelte i náne i *relyávalda hessa i şundullon. 21 Ar enyálala sa, Péter quente senna: «Ravi, ela! I *relyávalda ye huntel ná hessa.» 22 Ar hanquentes ar eque: «Sama savie Erusse. 23 Násie quetin lenna i aiquen ye quete sina orontenna: 'Na ortaina ar hátina mir ear!', ar uas útanca endaryasse mal same i savie i martuva ya quetis, sen martuvas. 24 Etta quetin lenna: Ilye i nati pa yar hyamilde ar arcalde, sava i acámieldet, ar ta martuva len. 25 Ar íre tarilde hyámala, apsena *aiqua ya samilde aiquenna, i Atarelda ye ea menelde yando apsenuva len ongweldar.» [26]
27 Ar túlelte ata Yerúsalemenna. Tá i hére *airimor ar i parmangolmor ar i amyárar túler senna 28 ar quenter senna: «Mana hérelya carien nati sine? Hya man antane lyen hére sina carien nati sine?» 29 Yésus quente téna: «Maquetuvan lello maquetie er. Alde hanquete nin, ar yando inye nyaruva len pa i hére yanen carin nati sine. 30 Yohanneo *tumyale, ma anes menello hya atanillon? Ánin hanquete!» 31 Ar carnelte úvie mici inte, quétala: «Qui quetilve: Menello, quetuvas: Tá manen ná i ualde sáve sesse? 32 Mal ma veryalve quete: Atanillon – ?» Runcelte i şangallo, an ilye i queni sáver i Yohannes é náne *Erutercáno. 33 Ar hanquentelte Yésunna ar quenter: «Ualme ista.» Ar Yésus quente téna: «Tá yando inye váquete nyare len pa i hére yanen carin nati sine.»

RANTA 12 
Ar *yestanes quete téna sestielínen: «Nér empanne tarwa liantassion, pelle sa pelonen, sampe unque i *limpevorman ar carastane mindo. Tá láves *alamólin *yuhta sa telpen, ar lende ettelea nórenna. 2 Íre i lúme túle, mentanes mól i *alamonnar camien i *alamollon yáveli i tarwallo. 3 Mal nampelte i mól, se-palpaner ar se-menter oa lusta. 4 Ar ata mentanes téna hyana mól, ar sé pentelte i caresse ar lenganer senna yaiwenen. 5 Ar exe mentanes, ar sé nacantelte, ar rimbe exeli: Quelli rípelte ar quelli nacantelte. 6 Er amba enge óse, melda yondo. I mettasse sé mentanes téna, quétala: «Samuvalte áya yondonyan.» 7 Mal i *alamor quenter mici inte: 'Si ná i aryon. Tula, alve nahta se, ar elve haryuvar ranta i aryonwa!' 8 Ar nampeltes ar nacanter se, ar hanteltes et i tarwallo. 9 Mana caruva i *tarwantur? Tuluvas ar nancaruvas i *alamor ar antuvas i tarwa exelin. 10 Lau hentanelde tehtele sina: 'I ondo ya i şamnor querner oa, sá anaie carna cas i vinco' – ? 11 I Hérullo si utúlie, ar nas elmenda hendulmatse.»
	12 Ar rincelte mapa se, an sintelte i pa té quentes i sestie, mal runcelte i şangallo. Ar lendelte sello ar oanter.

13 Tá mentanelte senna Farisali ar Heroldili, mapien se questaryasse. 14 Apa tulie senna quentelte senna: «*Peantar, istalme i nalye nanwa ar ua cime aiquen, an ualye yéta atanion cendele, mal peantalye Eruo malle nanwiesse: Ma lertalme paitya *tungwe i ingaranen, hya lá? Ma mauya men paitya, hya lá paitya?» Tuntala *imnetyalelta quentes téna: «Mana castalda tyastien ni? Tulua lenár ninna, cenienyan sa!» 16 Tulunelte sen er. Ar quentes téna: «Mano emma ar tecie ná si?» Quentelte senna: «I Ingarano.» Tá eque Yésus: «Á *nampaitya i Ingaranen i Ingarano nati, mal Eruo nati Erun.» Ar anelte elmendasse pa se.

18 Tá túler senna Sarducali, i quetir i ua ea *enortale, ar maquentelte senna: 19 «*Peantar, Móses tence ven i qui aiqueno háno quale ar hehta veri, mal ua enge hína óse, mauya hánoryan verya i verinna ar orta erde hánoryan. 20 Enger hánor otso, ar i minya veryane nissenna, mal íre qualles, uas hehtane erde. 21 Ar i attea veryane senna, mal qualles ú hehtiéno erde, ar sie yando i neldea. 22 É ilye i otso uar hehtane erde. Métima illion i nís yando qualle. 23 I *enortalesse, man imíca i neri se-samuva ve veri? An anes veri ilye nerion otso.» 24 Yésus quente téna: «Ma si ua loimaldo casta, loitielda ista i Tehtele ar Eruo túre véla? 25 An íre ortuvalte qualinillon, neri uar verya ar nissi uar vertaine, mal nalte ve vali menelde. 26 Mal pa qualini, i nalte ortaine, ma ualde hentane Móseo parmasse, nyarnasse i neceltusso, manen Eru quente senna: 'Inye Avrahámo Aino ar Ísaco Aino ar Yácovo Aino' – ? 27 Uas qualinion Aino, mal cuinaron. Loitalde palan.»

28 Ar apa hlarie costelta, quén i parmangolmoron túle hare; sintes i Yésus hanquente mai. Maquentes senna: «Mana ná i minya ilye axanion?» 29 Yésus hanquente: «I minya ná: Hlara, Israel! I Héru Ainolva, i Héru ná er, 30 ar alye mele i Héru Ainolya quanda endalyanen ar quanda fealyanen ar quanda sámalyanen ar quanda túrelyanen. 31 I attea ná si: Alye mele armarolya ve imle. Lá ea hyana axan túra epe sine.»
	32 I parmangolmo quente senna: «*Peantar, quentel mai ve nanwa ná: Náse er, ar ea *úquen hequa sé; 33 ar melie sé queno quanda endanen ar quanda handenen ar quanda túrenen, ar melie queno armaro ve immo, ná mirwa ambela ilye *naryancar ar *nancayancar.» 34 Tá Yésus, tuntala i hanquentes handenen, quente senna: «Ualye haira Eruo araniello.» Mal *úquen ambe sáme i huore maquetien senna.

35 Ono Yésus carampe ar quente íre peantanes i cordasse: «Manen ná i quetir i parmangolmor: 'I Hristo ná Laviro yondo' – ? 36 I Aire Feanen Lavir immo quente: «I Héru quente herunyanna: 'Hama ara formanya tenna panyan ñottolyar nu talulyat.' 37 Lavir immo esta se heru; tá manen náse yondorya?» 
	Ar i hoa şanga lastane senna arwa alasseo. 38 Ar peantieryasse quentes: «Tira inde pa i parmangolmor i merir vanta collassen ar merir náve *suilaine i *mancanómessen 39 ar merir i minye sondar i *yomencoassen ar i amminde nómi i *şinyemattissen, 40 ar i ammatir *verulóraron coar ar carir ande hyamier náven cénine lo exi. Té camuvar ambe lunga námie.»
	41 Ar hamnes undu hare i harwenna ar tirne manen i şanga hanter telpe mir i harwe; ar rimbe lárali hanter rimbe culustali minna sa. 42 Tá penya *verulóra túle ar antane pitye *urustamitta atta, yat únet mirwe. 43 Ar Yésus yalle hildoryar insenna ar quente téna: «Násie quetin lenna: Penya *verulóra sina antane amba lá ilye i exi i antaner i harwen. An illi mici té antaner et úveltallo, mal sé et maureryallo antane ilqua ya sámes, quanda laulestarya.»

RANTA 13
Ar íre lendes et i cordallo quén mici hildoryar quente senna: «*Peantar, ela! Yé i ondor ar yé i ataqui!» 2 Mal Yésus quente senna: «Ma cénal hoe ataqui sine? Laume lemyuva sisse ondo ondosse ya ua nauva hátina undu.»
	3 Ar íre hamnes Orontesse *Milpioiva olla i cordallo, Péter ar Yácov ar Yohannes ar Andréas maquenter senna, sí íre anelte erinque: 4 «Nyara men, mana i lúme yasse nati sine martuvar, ar mana i tanwa i nati sine nauvar telyaine?» 5 Ar Yésus *yestane quete téna: «Cima i *úquen tyare le ranya. 6 Rimbali tuluvar essenyasse quétala: «Inye sé!», ar *útulyuvalte rimbali. 7 Ar íre hlarilde pa ohtar ar sinyar ohtaron, áva na ruhtaine! Nati sine maurenen martuvar, mal i metta ua en.

8 An nóre ortuva nórenna ar aranie aranienna, euvar *cempaliéli rimbe nómelissen, euvar saiceléli. Nati sine nar yesta naicelion. 
	9 Ar elde, tira inde! Queni antuvar le olla *námocombin, ar nauvalde palpaine *yomencoassen ar tyárine tare epe *nórecánoli pa inye, ve *vettie tien. 10 Ar maurenen i evandilyon nauva minyave *nyardaina ilye i nóressen. 11 Mal íre tulyalte le ompa antien le olla, áva *tarasta inde nóvo pa mana quetuvalde; mal ilqua ya nauva antaina len mi enta lúme, queta ta, an elde uar i quétar, mal i Aire Fea. 12 Ente, háno antuva háno olla qualmenna, ar atar hína, ar híni ortuvar nostarunna ar tyaruva qualmetta, 13 ar nauvalde tévine lo illi pa essenya. Mal ye perpere i mettanna, sé nauva rehtaina.

14 Mal íre cenilde i Faica Nat Nancariéva tare yasse ua vanima nómerya» – lava yen hentea hanya – «tá mauya in nar Yúreasse, uşe mir i oronti. I nér tópasse coaryo áva tule undu hya mene mityanna mapien *aiqua et coaryallo, 16 ar i nér i restasse áva nanwene i nómenna yallo túles netien collarya. 17 Horro i *lapsarwe nissin ar in *tyetir vinimor ente auressen! 18 Hyama i uas martuva hrívesse, 19 an ente auressen tuluva şangie nostaleo ya ua amartie yestallo i ontiéno ya Eru ontane tenna enta lúme, ar uas martuva ata. 20 Ar qui i Héru ua nuhtane i auri, aqua ua enge hráve nála rehtaina. Mal i cílinain i ícílies unuhties i auri.
	 21 Ar qui aiquen tá quete lenna: 'Yé! Si ná i Hristo!', hya: 'Ela, tasse náse!', áva save sa. 22 An *huruhristoli ar *hurutercánoli ortuvar ar caruvar tanwali ar elmendali tyarien yando i cílinar ranya, qui ta ná cárima. 23 Mal alde cime; len-anyárien ilqua nóvo.

24 Mal ente auressen, apa enta şangie, Anar nauva carna more, ar Işil ua antuva calarya, 25 ar i tinwi lantuvar menello, ar i túri yar ear menelde nauvar páline. 26 Ar tá cenuvalte i Atanyondo túla fanyalissen arwa taura túreo ar alcaro. 27 Tá mentuvas i vali ar comyuva cílinaryar i súrillon canta, cemeno rénallo menelo rénanna.
	28 I *relyávaldallo para sestie sina: Íre olvarya ná carna musse ar tuias lasseryar, istalde i ná laire hare. 29 Sie yando elde, íre cenilde i martar nati sine, istar i náse hare, epe i fennar. 30 Násie quetin lenna i laume autuva *nónare sina nó ilye nati sine martar. 31 Menel cemenye autuvat, mal ninye quettar uar autuva.
	32 Pa enta aure ar lúme *úquen ista, lá i vali menelde ar lá i Yondo, mal i Atar erinqua. 33 Cima, na coive, an ualde ista i lú yasse tuluva i lúme. 34 Si ná ve íre nér lelya hyana nórenna, autala coaryallo ar antala mólyain hére, ilquenen pa véra mótierya, ar cánala i andocundon náve coiva. 35 Etta na coive, an ualde ista i lú yasse i *coantur tuluva, telwa hya endesse i lómio hya íre i tocot lamya hya arinya 36 – i uas tuluva rincenen ar le-hiruva lorne. 37 Mal ya quetin lenna, quetin ilyannar: Na coive!»

RANTA 14
Sí aure atta lemyanet nó i *Lahtale ar i Aşar *Alapulúne Massaron. Ar i hére *airimor ar i parmangolmor cestaner manen, apa mapie Yésus curunen, se-nahtumner. 2 Mal quentelte: «Lá i aşaresse, hya euva amortie imíca i lie!»
	3 Ar íre anes Vetaniasse, ara i sarno mi coarya Símon Helmahlaiwa, túle nís arwa ondocolco níşima millo, nanwa *alanarda, anamirwa. Rances panta i colca ar ulyane i millo Yésuo carenna. 4 Tá, ahanen, quelli quenter mici inte: «Mana i casta hatien oa níşima millo sina? 5 An millo sina mo polle vace telpenóten or lenári tuxar nelde ar anta sa i penyain!» Ar anelte rusce senna. 6 Mal Yésus quente: «Lava sen caritas! Mana castalda carien nati urde sen? Carnes nin mára carda. An i penyar samilde illume mici le, ar quique merilde polilde care tien mára, mal ní ualde illume same. 8 Carnes ya polles; nóvo apánies níşima millo hroanyasse nó nas tulúna i noirinna. 9 Násie quetin lenna: Mi ilya nóme yasse i evandilyon ná *nyardaina, i quanda mardesse, ya nís sina carne nauva yando nyárina enyalien sé.»

10 Ar Yúras Iscariot, quén i yunqueo, oante i hére *airimonnar *vartien Yésus ten. 11 Íre hlasselte sa, anelte valine ar antane vanda i antumnelte sen telpe. Ar cestanes manen *vartumnes se íre ences sen.
	12 Minya auresse Aşar *Alapalúne Massaron, íre *yancelte i *lahtaleyanca, hildoryar quenter senna: «Manna meril i menuvalme manwien, matielyan i *Lahtale?» 13 Ar mentanes atta hildoryaron ar quente túna: «Mena mir i osto, ar nér cólala calpa neno veluva let. Áse hilya, 14 ar yasse menis minna queta i *coanturenna: I *Peantar quete: Masse *aşalşambenya, yasse ece nin mate i *Lahtale as hildonyar?» 15 Ar tenuvas lent hoa *oroşan, arwa farmeo ar manwaina. Tasse áven manwa.» 16 Ar i hildo atta oantet ar lendet mir i osto ar hirnet ilqua ve quentes, ar manwanette i *Lahtalen.

17 Apa şinye lantane túles as i yunque. 18 Ar íre anelte ara i sarno, mátala, Yésus quente: «Násie quetin lenna: Qúen mici lé, ye máta asinye, *vartuva ni.» 19 *Yestanelte same nyére ar quete senna, quén apa i exe: «Lau inye ná sé?» 20 Quentes téna: «Náse quén i yunqueo, ye *tumya asinye mir i imya salpe. 21 I Atanyondo é auta, ve ná técina pa sé, mal horro i atanen lo ye i Atanyondo ná *vartaina! Náne arya tana atanen qui únes nóna.» 
	22 Matieltasse nampes massa, quente aistie, rance sa ar antane sa tien, ar eques: «Ása mapa, si ná hroanya.» 23 Ar mápala yulma quentes hantale ar antane sa tien, ar illi mici te suncer sallo. 24 Ar quentes téna: «Si ná sercenya, i véreo serce, ya nauva *etulyaina márien rimbalion. 25 Násie quetin lenna: Laume sucuvan ata i liantasseo yávello tenna enta aure yasse sucuvanyes vinya Eruo araniesse.» 26 Ar apa lindie *airelindeli *etelendelte Orontenna *Milpioiva.

27 Ar Yésus quente téna: «Illi mici te nauvar tyárine lanta, an ná técina: Petuvan i mavar, ar i mámar nauvar vintaine. 28 Mal apa nauvan ortaina lelyuvan epe le Alileanna.» 29 Mal Péter quente senna: «Yando qui ilye i exi nauvar tyárine lanta, ua nauva inye.» 30 Tá Yésus quente senna: «Násie quetin lyenna: Síra, é lóme sinasse, nó tocot lamya lú atta, ni-laluval nel.» 31 Mal Péter quente ata ar ata: «Yando qui mauya nin quale aselye, laume lye-laluvan!» I imya nat ilye i hildor quenter.

32 Tá túlelte i nómenna estaina Etsemane, ar Yésus quente hildoryannar: «Hama sisse íre hyamin.» 33 Ar tulunes Péter ar Yácov ar Yohannes as inse, ar *yestanes same lumne felmeli ar náve *tarastaina. 34 Ar quentes téna: «Feanya ná lunga tenna qualme nyérenen. Á lemya sisse ar hepa inde coive!» 35 Apa menie şinta vanta ompa, lantanes cemenna ar arcane i autumne sello i lúme, qui ta náne cárima. 36 Ar eques: «Ava, Atar, ilye nati nar cárime lyen; mapa oa yulma sina nillo! Ananta lá ya inye mere, mal ya elye mere.» 37 Ar túles ar hirne te lorne, ar quentes Péterenna: «Símon, ma nalye lorna? Lau sámel túre náven coiva ter er lúme? 38 Alde na coive ar hyama, i ualde tule úsahtienna. I faire ná mérala, mal i hráve ná milya.» 39 Ar oantes ata ar hyamne, quétala i imya quetta. 40 Ar ata túles ar hirne te lorne, an hendultat nét lunge, ar ualte sinte mana hanquetumnelte senna. 41 Ar túles i neldea lú ar quente téna: «Nalde ena lorne ar sende? Ta farya! I lúme utúlie! Yé, i Atanyondo ná *vartaina mannar úcarindolion. 42 Á orta, alve lelya! Ela, ye ni-*varta utúlie hare!»

43 Ar mi yana lú, nó Yésus telyane quete, túle Yúras, quén i yunqueo, ar óse şanga arwe macillion ar rundalion, ho i hére *airimor ar i amyárar. 44 Ye se-*vartane antane tien nóvo tanwa, quétala: «I quén ye miquin, ta ná sé; áse mapa mir mando ar áse tulya oa varnave.» 45 Ar íre túles tar, lendes mi imya lú Yésunna ar quente senna: «Ravi» – ar minqueses. 46 Tá panyanelte máltat sesse ar namper se mir mando. 47 Mal quén imíca i tarner tasse tunce macilya ar pente i héra airimo mól ar aucirne hlarya. 48 Mal Yésus carampe ar quente téna: «Ma etutúlielde arwe macillion ar rundalion, ve pilunna ye tulyuvalde oa? 49 Aure apa aure anen aselde i cordasse peantala, ananta ualde nampe ni. Mal martas *amaquatien i Tehtele.»

50 Ar illi i náner óse hehtaner se ar úşer. 51 Mal enge nessa nér ye hilyane se, arwa *páşelarma or helda hroarya; ar rincelte mapa se, 52 mal hehtanes i *páşelarma ar úşe helda.
	53 Sí tulyanelte Yésus oa i héra *airimonna, ar ilye i hére airimor ar i amyárar ar i parmangolmor ócomner. 54 Mal Péter hairallo hilyane se mir paca i héra *airimóva, ar hamnes epe ruine as i *marduri náven lauca. 55 Ono i hére *airimor ar i quanda Tára Combe cestaner *vettie Yésunna nahtieltan se, mal hirnelte munta. 56 Rimbali antaner húrala *vettie senna, mal i *vettier úner vávie. 57 Ar quelli oronter ar quenter huruli senna, quétala: 58 «Ahlárielmes quéta: Hatuvan undu corda sina ya náne cárina mainen, ar ter auri nelde carastuvan exe ya ua cárina mainen.» 59 Mal yando pa si *vettielta úne vávëa.

60 I mettasse i héra *airimo oronte endaltasse ar maquente Yésunna: «Ma hanquétal munta? Mana i nati yar queni sine *vettar lyenna?» 61 Mal anes quilda ar hanquente munta. Ata i héra *airimo maquente senna, ar eques: «Ma elye ná i Hristo, yondorya i Aistana?» 62 Ar Yésus quente: «Inye ná; ar cenuvalde i Atanyondo hára ara i Túreo forma ar túla as menelo fanyar.» 63 Tá i héra *airimo narcane lauperya ar quente: «Mana amba maure samilve *vettiéva? 64 Hlasselde i naiquetie! Mana sanalde?» I námie illion mici te náne i anes valda qualmeo. 65 Ar quelli *yestaner piuta senna ar tope cendelerya ar petitas ar quete senna: «Tyala i *Erutercáno!» Ar pétala cendelerya, i *námonduri se-namper oa.

66 Sí íre Péter náne undu i pacasse, quén imíca i *núri túle, 67 ar íre cennes Péter tára tasse *lautala inse, yenteses ar quente: «Yando elye náne as i nér ho Násaret, Yésus sina.» 68 Mal sa-lalanes, quétala: «Uan ista se ar uan hanya ya quétal!» Tá lendes ettenna i *andoşambenna. 69 Tasse i *núre, cénala se, ata *yestane quete innar tarner tasse: «Nér sina ná imica té!» 70 Ata sa-lalanes. Ar apa şinta lúme i tarner tasse ata quenter Péterenna: «É nalye mici té, an nalye Alileallo!» 71 Mal sé *yestane húta ar antane vandarya: «Uan ista nér sina pa ye elde quétar!» 72 Ar mí imya lú tocot ata lamyane, ar Péter enyalle i quetie ya Yésus quente senna: «Nó tocot lamya lú atta, ni-laluval nel.» Ar talantes nírelissen.

RANTA 15
Ar ve rato ve ára túle, i héra *airimo as i amyárar ar i parmangolmor, é i quanda Tára Combe, carner úvie, ar nuntelte Yésus ar tulyane se oa ar antane se olla Pilátonna. 2 Ar Piláto maquente senna: «Ma elye ná aran Yúraron?» Yésus hanquente: «Elye quete sa.» 3 Mal i hére *airimor *ulquenter se pa rimbe natali. 4 Ar Piláto maquente senna ata, quétala: «Ma hanquetal munta? Yé ilye i *ulquetier yar túlualte lyenna!» 5 Mal Yésus hanquente munta amba, ar ta quante Piláto elmendanen.

6 Mal aşarello aşarenna leryanes tien nútina nér er, i quén ye arcanelte. 7 Yana lúmesse i nér estaina Varavas náne limillissen as i *amortandor, i carner nahtie amortieltasse. 8 Ar i şanga túle ama ar *yestane arca i náne cárina tien ve i haime né. 9 Mal Piláto maquente téna, quétala: «Ma merilde i leryan len i aran Yúraron?» 10 An sintes i náne *hrucen ya tyarne i hére *airimor anta se olla. 11 Mal i hére *airimor valtaner i şanga arcien i leryumnes tien Varavas mí men.  12 Mal Piláto maquente ata ar quente téna: «Tá mana merilde i caruvan yen estalde aran Yúraron?» 13 Ata yámelte: «Áse tarwesta!» 14 Mal Piláto quente téna: «Tá mana i ulco ya acáries?» Ono té yámer rúcima yalmenen: «Áse tarwesta!» 15 Tá Piláto, névala care ya i şanga merne, leryane tien Varavas. 16 Mal apa riptie Yésus se-antanes olla náven tarwestaina.

16 Tá i ohtari se-tulyaner oa mir i paca, ta ná i túrion, ar comyanelte i quanda ohtarhosse. 17 Tá panyanelte sesse *luicarni larmalínen ar carner ríe necellíva ar sa-panyane sesse. 18 Ar *yestanelte *suila se: «Hara máriesse, aran Yúraron!» 19 Ente, penteltes i caresse liscenen ar pietaner senna ar lender undu occaltatse ar lantaner undu epe se. 20 Ar apa lalie senna yaiwenen nampelte sello i *luicarne larma ar panyaner sesse véra larmarya. Tá tuluneltes ettenna tarwestien se. 21 Ar lahtala nér ye túle i restallo mauyanelte cole tarwerya – Símon Círenello, atarya Alexander yo Rúfus.

22 Ar tuluneltes i nómenna estaina Olyoşa, ya tea *Caraxomen. 23 Sisse rincelte anta sen limpe arwa *lornatála suhteo, mal uas merne sucitas. 24 Ar tarwestaneltes ar etsanter larmaryar hatiénen *sanwali pa man ñetumne mana. 25 Tarwestaneltes i neldea lúmesse. 26 Ar i tanwasse teala i *ulquetie senna náne técina: «Aran Yúraron.» 27 Ente, tarwestanelte pilu atta óse, quén foryaryasse ar quén hyaryaryasse. [28] 29 Ar i lahtaner naiquenter senna, *quequérala carilta ar quétala: «Orro! Elye ye hatumne undu i carda ar encarastumne sa ter auri nelde, 30 á rehta imle tuliénen undu i tarwello!» 31 Mí imya lé yando i hére *airimor, quén as i exe, lander yaiwenen as i parmangolmor, quétala: «Exeli erehties; inse uas pole rehta. 32 Nai i Hristo, aran Israélo, tuluva undu i tarwello cenielvan ar savielvan!» Yando i nét tarwestaine óse naiquentet senna.

33 Íre i enquea lúme túle, mornie lantane i quanda nórenna tenna i nertea lúme. 34 Ar i nertea lúmesse Yésus yáme túra ómanen: «Eli, eli, lama savahtáni?», ya tea: «Ainonya, ainonya, mana castatya hehtien ni?» 35 Ar quelli imíca i tarner hare, íre hlasselte ta, quenter: «Á lasta! Yálas Elía!» 36 Mal quén norne, quantane hwan sára limpenen, panyane sa liscesse, ar láve sen suce, quétala: «Lava sen náve! Alve cene qui Elía tule se-mapien undu.» 37 Mal Yésus yáme túra ómanen ar effirne. 38 Ar i fanwa i yánasse náne narcaina mir atta, telmello talmanna. 39 Íre i *tuxantur ye tarne ara se, cenne i sie effirnes, quentes: «Nér sina é náne Eruion!»

40 Enger yando nisseli i tirner hairallo. Mici té náner María Mahtaléne ar i María ye náne amil Yácov i Amnesso yo Yóseso, ar Salóme, 41 i hilyaner se ar *veuyaner sen íre anes Alileasse, ar rimbe hyane nisseli i lender óse ama Yerúsalemenna.

42 Sí şinye náne hare, ar náne Manwie, ta ná, i ré epe i *sendare. 43 Etta túle Yósef Arimaşeallo, mai-sinwa nér i Combeo, ye yente ompa Eruo araniéno tulienna. Veryanes mene minna Pilátonna ar arcane Yésuo hroa. 44 Mal Piláto ua polle save i qualles ta rato, ar yalles i *tuxantur ar maquente senna: «Ma náse sí qualin?» 45 Nyárina lo i *tuxantur i Yésus é náne qualin, antanes i loico Yósefen. 46 Ar apa *homancie *páşe nampeses undu, ar se-vaitanes i *pásenen ar se-panyane hrótanoirisse, ar *peltanes ondo epe i noirio fenna. 47 Mal María Mahtaléne ar María amillerya Yóses cennet i nóme yasse Yésus náne panyaina. 

RANTA 16
Íre i *sendare náne vanwa, María Mahtaléne ar Mária, Yácovo amil, ar Salóme, *homancaner *tyávelasseli ar túler panien laive sesse. 2 Ar ita arinyave, i otsolo minya auresse, túlelte i noirinna, apa anaróre. 3 Ar quentelte, quén i exenna: «Man *peltuva oa i ondo i noirillo men?» 4 Mal íre yentelte ama, cennelte i náne i ondo *peltaina oa, ómu anes ita hoa. 5 Íre lendelte mir i noire cennelte nessa nér háma i foryasse, arwa ninque larmo, ar anelte captaine. 6 Quentes téna: «Áva na captaine! Cestealde Yésus Násaretello, ye náne tarwestaina. Anes ortaina, uas sisse! Ela i nóme yasse panyaneltes! 7 Mal mena, nyara hildoryain ar Péteren: Menuvas epe le mir Alilea. Tasse cenuvaldes, aqua ve quentes lenna.»
	8 Ar apa tulie ettenna úşelte i noirillo, an anelte mapaine lo pelie ar náner ara inte, ar nyarnelte munta aiquenen, an runcelte. 
	Mal ilqua ya náne cánina tien nyarnelte şintave innar náner as Péter. Ar epeta Yésus immo *etemente ter té i aire ar *alahastima *nyardie oira rehtiéno.














	

